Brood hebben we letterlijk ’ broodnodig ’ !!
Het voorziet ons lichaam van koolhydraten, zetmeel, plantaardig eiwit, vitamine B, vitamine E, en voedingsvezels.
Die laatste zitten vooral in ’ volle graanproducten ’ als volkorenbrood.
Voedingsvezels zorgen er immers voor dat dat u minder snel honger krijgt na de maaltijd, en zijn ook noodzakelijk voor een goede darmwerking.
De vitamines B zijn dan weer nodig om eiwitten, vetten en suikers om te zetten in energie.
Ze zorgen voor een goede werking van ons zenuwstelsel en van de hersenen, en zijn  tevens onmisbaar voor het groeiproces, de celdeling en andere vitale processen in ons lichaam.
Ook koolhydraten zijn onontbeerlijk voor ons lichaam : ze zorgen voor de nodige energie om ons organisme te laten functioneren.
Brood is dus echt wel een vitaal bestanddeel in onze voeding, en is bovendien helemaal niet zo’n dikmaker als vaak wordt beweerd.
Het laagje boter of margarine dat je op je boterham smeert, en de roomkazen of vette vleeswaren waarmee we datzelfde sneetje beleggen, zijn de ’ echte ’ dikmakers!
Met andere woorden het broodbeleg treft op dat punt méér schuld!
Sinds de 2de wereldoorlog is de broodconsumptie in België spectaculair gedaald : terwijl men in 1945 nog aan een  broodverbruik van 137 kg per persoon per jaar zat, wordt er in 2013 nog slechts een kleine 40 kg verbruikt.
Zoals bij vele artisanale producten heeft de industrialisatie ook hier roet in het eten gegooid. Grote industriële bakkerijketens palmen de markt bijna volledig in, en tekenen hiermee het verdere doodvonnis van de artisanale bakkers en bakkerijen.
Voortdurende pogingen om het rendement op te voeren en het invoeren van alternatieve materialen en technieken brachten en brengen de kwaliteit van het moderne brood ernstige schade toe.
Het is een kwaal die niet alleen België, maar alle geïndustrialiseerde landen treft.
De vraag naar artisanaal gebakken, kwalitatief hoogstaand en vooral lekker brood is de laatste jaren gelukkig maar opnieuw aan het stijgen gegaan.
De overgebleven authentieke warme bakkers die uit professionele trots, respect voor tradities en liefde voor het brood steeds geweigerd hebben en blijven weigeren om mee te werken aan de degradatie van de broodproducten, zijn momenteel op één hand te tellen.
In casu, om de week verdwijnt er in België een zelfstandige bakker.
Conclusie : wie echt en degelijk brood op de plank wil zal er zelf moeten voor zorgen.
Wie éénmaal de smaak te pakken heeft is absoluut niet meer te vinden voor het industriële brood uit de supermarkt.

Paul VERSCHELDEN
Hoofdmolenaar o/d Schelderomolen
Gediplomeeerd industrieel & ambachtelijk molenaar/bakker­patissier