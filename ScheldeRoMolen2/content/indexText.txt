De ‘ Schelderomolen ‘ een baken in het Land van Rhode, en de Groene Route naar ECHT volkorenmeel en bloem.
De Schelderomolen produceert zijn producten op een duurzame manier, met respect voor het milieu en onze gezondheid, want dit laatste hoeft het nog gezegd, is ons aller grootste goed!
Veiligheid en kwaliteit staan dan ook bij ons hoog in het vaandel.
Met ons uitzonderlijk gamma producten kan je een scala aan broodsoorten, koek en cake alsmede harde en zachte luxedegen aanmaken en afbakken, die een streling zijn voor het oog maar nog meer voor onze smaakpapillen.

Malen – op stenen – zoals het hoort te zijn, is een vak apart. Gelukkig bestaat een opleiding bij onze VZW Oost-Vlaamse Molens, waar dit aloude ambacht, malen met oerkracht van wind en water, terug een plaats krijgt die het verdient.
Maar het is een expertise die het beste bewaard blijft door dit vakmanschap onder de knie te krijgen bij doorwinterde ambachtelijk werkende professionele molenaars, zoals wij er gelukkig tijdens onze praktijklessen in België en Nederland nog hebben gekend.
Deze vakmensen in hart en nieren, waren voor ons de stimulans om de ingeslagen weg verder uit te bouwen, door te zetten, en een ambachtelijk windgemaal als de Schelderomolen tot een volwaardige maalderij te laten herrijzen.
Want hoef ik het nog gezegd, toen ik in mei 2010 op verzoek van het gemeentebestuur Merelbeke, eigenaar van deze prachtige site, de poort opende werd k geconfronteerd met een bijna onoverzichtelijke berg werkzaamheden.
Maar toch slaagde ik er in om samen met molenrestaurateur Dirk PEUSENS uit Munte, en enkele bereidwillige stagiairs deze windreus nieuw leven in te blazen en werd mijn doelstelling meel en bloem van granen uit het alternatieve landbouwcircuit te verkopen op 12 september 2010 gehaald.
Ik verheug me dan ook in het feit dat ik deze opgedane kennis kan overdragen aan goed gemotiveerde cursisten die hun stage, gevolgd door een praktische eindproef op de uniek uitgeruste Schelderomolen willen volbrengen.
Het Schelderoteam, bestaande uit de Meester-Molenaars Carlos DHONDT, Lorenzo DE BUYSERIE en mezelf als hoofdmolenaar, zijn dan ook zeer verheugd u allen in deze historische omgeving te mogen verwelkomen, en u een uitgebreid en uitzonderlijk assortiment aan kwaliteitsvolle producten te kunnen aanbieden, gaande van ECHT volkorenmeel van tarwe, rogge, spelt en khorasan ( merknaam : KAMUT ), tot een raszuivere speltsoort geteeld op eigen bodem.

In het onverhoopte geval dat er met onze producten iets mis mocht gaan, dan kunt u ons steeds via mail, of telefonisch contacteren. Alle producten worden door ons gecontroleerd vooraleer deze worden verpakt.

Toch maken wij ook wel eens een foutje anders zouden we geen mensen zijn.
Als u echter denkt dat het product niet in orde is, of u een verkeerd product hebt ontvangen, laat het ons dan aub weten.
Wij zullen dan een afspraak maken, het van onze zijde controleren en naar de beste oplossing zoeken.
De grootste kracht zit in de kwaliteit en de natuurlijke energiebron : de wind, die hoe grillig en onberekenbaar die soms ook tekeer mag gaan, ons molenaarsbloed immer door de aderen blijft stuwen.
Als u toch nog vragen heeft, stelt u ze dan gerust bij één van uw bezoeken aan de molen, via mail of telefoon.
Wij hopen dat u veel bakplezier mag beleven met onze producten

Zolang de winden waaien, zal Schelderomolen blijven draaien!

Onze producten zijn te bekomen iedere 2de zondag van de maand, het ganse jaar door, tussen 14 > 18 uur op de molen.